---
title: "Giriş"
bg: mavi     
color: white
style: center

---

# Bilişim Köyü

## Nedir?
Bilişim Köyü, başta enformatik ve bilgisayar bilimleri gelmek üzere çeşitli alanlardan gönüllülerin yaşam ve üretim alanıdır. Otonomi ve çeşitlilik seven, rasyonel düşünceyi ve bilimi gündelik yaşantının olabildiğince parçası haline getirmeye uğraşan insanlardan oluşur. Köyümüz, Nesin Matematik Köyü gibi ülkemizin değerli örneklerinin yanı sıra, dünyadaki diğer kolektifleri ve girişimleri kendine örnek almaktadır.

## Üretim Alanı
Bilişim Köyü, katılımcılarının ekonomik, akademik ve politik üretimleri için olanaklarını seferber eder. Bu üretim için nitelikli bilgiye erişmek, ağlar aracılığıyla gereksinim duyulan mecralara ulaşmak oldukça kıymetlidir. Köyümüzün en değerli olanağı, topluluğu meydana getiren insanların bilgi birikimleri ve içerisinde bulundukları ağların çeşitliliğidir.

Akademinin özellikle ülkemizdeki içler acısı durumu düşünüldüğünde, serbest bilim ve uygulama alanları daha da kıymetli hale gelmiştir. Bilişim Köyü katılımcıları bilime inanır. Bilginin üretimi ve serbestçe dolaşımı kadar nasıl üretildiğini de önemser. Bu sebeple özerk bir akademik birimi içinde barındırır. Bu birimin olanakları da katılımcıların amaçları için seferber edilmiştir.

Bizimki gibi girişimlerin en temel problemi ekonomik / finansal sürdürülebilirliktir. Katılımcıların yapageldikleri işleri daha iyi ve daha rahat bir ortamda yapmaları hedeflerimizden biridir. Ortak çalışma alanları ve köyümüzün hackerspace'i bu amaçla vardır. Katılımcıların ortak özelliği elde ettikleri faydayı bu sürdürebilirliği sağlamak için toplulukla paylaşmalarıdır. Topluluk kar etmek amacıyla hareket etmez. Ama sürdürebilirlik ve yenilenebilirlik de ancak katılımcıların elde ettikleri faydayı paylaşmaları ile mümkündür.

Alternatif Bilişim ile yıllar içerisinde elde ettiğimiz, bilgi ile beslenen politik duruşumuz, köyümüzün de politik pozisyonunu belirler. Alternatif, sıra dışı, egemen erk karşıtı fikir ve çözümler üretme çabamız, köyümüzün de çabasıdır. Direnen, mücadele eden tüm kesimlerin yanındayız. Ürettiğimiz içerikler (raporlar, kitaplar, bilgilendirici / eğitici materyaller) ve eğitimler de bu çabanın somut halidir.

## Yaşam Alanı
İnsan merkezli düşünüşten kurtulup, merkezsiz, diğer tüm türlere ve şeylere saygılı bir yaşam çabası içerindeyiz. Kontrolsüzce üreyen, dokunduğu herşeyi kirleten, tahrip eden insanın yerine; binlerce yılın ardından, geldiğimiz noktada başka bir düşünüş ve yaşayış biçimine ihtiyaç duyan insanlarız. Yürüyen egolar değil, bilgiyle, kültürel zenginlikle güçlenmiş bireylere ihtiyaç duyuyoruz. Mümkün olduğunca hazır tüketmemek, daha da önemlisi az tüketmek, kendi işlerimizi kendimiz yapmak gibi basit önlemler ile başlıyoruz. Enerji ve besin ihtiyacımzı kendi olanaklarımız ile çözmeye çaba gösteriyoruz. Örneğin yerel bir ağa sahibiz ve birbirimize eposta gönderirken tüm dünyaya karbon ayak izlerimizi bırakmıyoruz.
